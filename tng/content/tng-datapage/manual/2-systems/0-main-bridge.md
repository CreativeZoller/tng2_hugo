---
title: Híd, vagyis a vezérlőközpont
---

Egy csillaghajón három fő terület van, amit parancsnoki központnak használhatnak: a parancsnoki vagy más néven hajóhíd, ami általában a csészealj-rész tetején található; a harci híd, ami a hajótörzs mélyén található; illetve a gépház, ami a hajó általános felügyeletéért is felel. Vészhelyzetben általában a gépházat használják parancsnoki hídnak. Az Angel osztálynak nincs harci hídja, azonban a gépház képes vészhelyzetben akár a szükséges minimum alatti számú legénységgel is, mindössze 12 főtiszttel működni.

A parancsnoki hídon számos "állomás" van, melyekkel a hajó fő rendszereit vezérelheti a legénység. A repülésvezérlés, más néven a kormány a navigációt és a különböző manővereket szabályozza. Ez az állomás az Angel osztályon a híd legelején helyezkedik el, minden egyéb állomást megelőzve, a híd elején lévő taktikai kijelzőhöz legközelebb. A híd hátuljában található szintén középen a gépészeti, taktikai és tudományos extra kijelző, melyen az éppen aktuális küldetés ide vonatkozó dolgait lehet ellenőrizni, nyomon követni. Ez egybe van építve a hajó fő rendszer-diagramjával, más néven az MSD-vel, mely a hajó teljes strukturális és elektro-plazma rendszereinek áttekintését teszi lehetővé. A híd falánál haladva balról az első állomás a műveleti állomás, majd a biztonsági és taktikai állomás. A túloldalt elől a gépészeti állomás a kvantumörvény hajtómű speciális kijelzőivel, mellette pedig a tudományos állomás található. A hátsó MSD előtt a taktikai tüzelőállomás található, előtte pedig a hajó parancsnoki széke. Itt foglal helyet a parancsnoki tiszt, más néven a hajó kapitánya. Tőle jobbra a hajó első tisztje vele szemben a másodtisztje foglal helyet. A másodtiszt helyén általában a hajó tanácsadója is helyet foglalhat. A híd hátuljában a két kijárat egyike a turbólift rendszerbe vezet, míg a másik a hídmodul hátuljában lévő mellékhelyiségekbe, illetve az alsóbb szintekre vezető jefferies csőbe vezet.
